# Lederhåndbok

Variant er summen av vi ansatte, derfor brukes det tid og ressurser på å utvikle
hverandre til å bli enda bedre varianter.

Vi ønsker at dette arbeidet har blant annet disse effektene:

- Å gi alle varianter et verktøy for å utvikle seg personlig og faglig
- Å skape et godt kollektiv og en god kultur for deling og læreglede
- Å bli kjent med og utnytte hverandres styrker og verdier
- Å bygge en god tilbakemeldingskultur
- Modning som konsulent og som kollega
- Se og utvikle relasjon mellom leder og ansatt

## Fadder og personalleder

Hver ansatt knyttes til en fadder og en personalleder.

### Fadder

Før oppstart får du tildelt en fadder. Fadderens overordnede ansvar er å gi deg
en så god oppstart som mulig. Arbeidet starter ganske raskt etter signering og
lenge før du starter hos oss. Variant.

En fadder skal være kontaktpunktet for alle praktiske spørsmål om hvordan ting
gjøres og løses i Variant. I tillegg skal fadder følge opp den ansatte i starten
med tanke på trivsel og motivasjon.

Før oppstart har fadder
[disse konkrete oppgavene](https://handbook.variant.no/quality_manual.html#frem-til-oppstartsdato-fadder)
og tilsvarende
[etter oppstart](https://handbook.variant.no/quality_manual.html#etter-oppstartsdato-fadder).

Det er ingen formell slutt på fadderperioden. Så lenge den ansatte ser verdien
av å bruke sin fadder er det åpent for det.

### Personalleder

Din nærmeste leder kaller vi personalleder. Personalleder har det overordnede
ansvaret for å bistå deg og legge til rette for at du kan vokse og utvikle deg i
Variant. Personallederen er ditt kontaktpunkt inn i ledergruppen.

I tillegg til at personalleder er den du kan ta kontakt med har Personallederen
ansvar for å jevnlig følge opp deg. I tillegg vil personalleder ta initiativ til
å gjennomføre en utviklingssamtale i halvåret.

I Variant praktiserer vi fritt ledervalg. Det vil si at selskapet foreslår en
personalleder for deg ved oppstart. I denne prosessen skal Variant avklare
valget med deg. Deretter kan man når som helst velge en ny personalleder ved å
ta kontakt med daglig leder, styreleder, eller din nåværende personalleder.

En personalleder må være en del av selskapets ledergruppe, være motivert for å
være personalleder, selv ha valgt å være det, og ha erfaring som coach og med
coaching.

For tiden har følgende ledere personalansvar:

- Odd Morten
- Anders
- Tonje
- Mikael
- Tore

Relasjonen mellom deg og personallederen er basert på coaching. Se også
[listen over hvem som har lederansvar for hvem](https://varianttrh.sharepoint.com/:x:/g/EcciKCrwQFVKi9arVFV9WLEBxh0lqSzlfM7n_nrpkIuDtw?e=gR7JSm).

## Styrkesamtale

En gang i halvåret inviterer din personalleder deg til en styrkesamtale. Her
ønsker vi å gi alle varianter et verktøy for å utvikle seg personlig og faglig,
og hvor din leder fungerer som en coach og utfordrer deg. En viktig dimensjon i
disse samtalene er da styrkebasert utvikling. I tillegg skal samtalen være et
sted hvor dere kan fange opp ønsker og behov, hvor man kan diskutere og avstemme
forventninger til rollen din.

Gjennom samtalen jobber dere med å identifisere og snakke om dine styrker og
hvordan disse kan utnyttes for å utvikle deg og Variant. Dere snakker rundt
styrkekvadranten, om potensielle overslag, områder for vekst og dine allergier.

I tillegg skal en slik samtale også involvere en diskusjon rundt trivsel,
motivasjon og eventuelle personlige utfordringer.

Basert på dine målsetninger og ønsket vekst blir dere enige om hvordan dere skal
jobbe videre. Din personalleder vil støtte deg og coache deg i tråd med det dere
er enige om.

## Temperaturmålinger

I stedet for en stor årlig medarbeidertilfredshetsundersøkelse har vi ukentlige
check-ins med ansatte - temperaturmålinger.
[Vi bruker plattformen Winningtemp til dette](https://winningtemp.no/).

Hver torsdag får ansatte fire spørsmål i e-post, app eller via Slack i kanalen
#viktig. Spørsmålene besvares ved hjelp av fire emojies som symboliserer
misfornøyd, lite fornøyd, fornøyd eller veldig fornøyd. Undersøkelsen er helt
anonym og innsamlet data gir grunnlag for en temperatur innenfor ulike
kategorier, på tvers av organisasjonen, i grupper og/eller segmenter.

Vi tror at enklere, mer regelmessige undersøkelser kan bidra til større
engasjement og at det er lettere å fange opp uønskede tendenser og sette inn
tiltak om nødvendig.
